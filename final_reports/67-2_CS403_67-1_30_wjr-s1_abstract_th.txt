การคัดแยกขยะรีไซเคิลจากภาพด้วยเทคนิคการเรียนรู้เชิงลึก
RECYCLABLE WASTE SEGREGATION FROM IMAGES USING DEEP LEARNING TECHNIQUES

บทคัดย่อ

	ในปัจจุบันปัญหาการจัดการขยะรีไซเคิลยังคงเป็นประเด็นสำคัญที่ส่งผลกระทบต่อสิ่งแวดล้อมและคุณภาพชีวิต การคัดแยกขยะอย่างถูกต้องถือเป็นวิธีการสำคัญในการเพิ่มประสิทธิภาพการนำวัสดุกลับมาใช้ใหม่ แต่กระบวนการดังกล่าวยังคงต้องพึ่งพาความรู้และความใส่ใจของมนุษย์ ทำให้เกิดความผิดพลาดในการคัดแยกบ่อยครั้ง ผู้พัฒนาโครงการจึงเล็งเห็นถึงความสำคัญของการพัฒนาโมเดลที่ช่วยสนับสนุนการคัดแยกขยะให้มีความสะดวกและแม่นยำมากยิ่งขึ้น
	โครงงานนี้ได้นำเทคนิคการเรียนรู้เชิงลึก (Deep Learning) มาประยุกต์ใช้ในการพัฒนาโมเดลสำหรับจำแนกประเภทของขยะจากภาพถ่ายโดยอัตโนมัติ เพื่อเปรียบเทียบประสิทธิภาพของโมเดล จึงได้ทดลองใช้โมเดล You Only Look Once (YOLO) และ Convolutional Neural Network (CNN) ด้วยชุดข้อมูลเดียวกันจำนวน 1,200 ภาพ ผลการทดลองพบว่า YOLO ให้ค่า F1-Score เท่ากับ 87 ในขณะที่ CNN ให้ค่า F1-Score เท่ากับ 60 แต่แม้ว่า YOLO จะให้ผลลัพธ์ที่แม่นยำกว่า แต่ CNN มีความเหมาะสมในด้านการนำไปใช้งานจริงมากกว่า เนื่องจากพัฒนาได้ง่าย ใช้ทรัพยากรน้อย และไม่ต้องเตรียมข้อมูล annotation
	ภายหลังจากการเลือกใช้โมเดล CNN ได้มีการเพิ่มปริมาณข้อมูลฝึกเป็นจำนวนทั้งสิ้น 8,031 ภาพ และทำการฝึกโมเดลใหม่อีกครั้ง ผลการประเมินโมเดลด้วยชุดทดสอบแสดงค่า Accuracy เท่ากับ 78% ซึ่งสะท้อนถึงศักยภาพของโมเดลในการจำแนกประเภทขยะได้อย่างมีประสิทธิภาพ และสามารถนำไปประยุกต์ใช้เพื่อสนับสนุนกระบวนการคัดแยกขยะในชีวิตประจำวันได้อย่างเป็นรูปธรรม

คำสำคัญ: การคัดแยกขยะรีไซเคิล, การเรียนรู้เชิงลึก, การจำแนกขยะ